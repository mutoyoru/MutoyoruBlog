---
layout: post
title: "Bomb Rush Cyberfunk"
date: 2025-04-13 15:30:00 +0300
categories: oyun-hakkında-yazılar
permalink: /bomb-rush-cyberfunk
tags:
  - bomb-rush-cyberfunk
comments: false
---


Jet Set Radio'yu severim. Dönemi için gayet güzel bir oyun. Üç kez baştan sona oynadım, iki kez de (Steam ve PS Vita) tüm bölümleri Jet'ledim. Ama kütük gibi bir oyun. Grand Square bölümünü hiç sevmem, bazı yarışlarda jet derecesini almaya çalışırken salise farkıyla alamayıp defalarca sövmüşümdür. Jet Set Radio Future ise neredeyse mükemmel diyebileceğim bir oyun. Şarkıları olsun, bölüm tasarımı olsun bayılıyorum.

Yazıyı yazarken de düşündüm, BRC'yi JSR veya JSRF ile karşılaştırmadan yazabilir miyim diye. Çok fazla düşünmeye gerek kalmadı. Yazamıyormuşum. Bir şeyleri neden beğendiğimi veya beğenmediğimi söyleyebilmek için örnek vermem gerek. O örnek de ya JSR'de yada JSRF'de. Neyse, başlayalım anlatmaya.

![1-hideout.png](/assets/2025-04-13-Bomb-Rush-Cyberfunk/images/1-hideout.png)
*Bizim hideout*

## Grafiti yapmak yasal olsa sıkıcı olurdu

Oynanış anlamında gerçekten rahat, keyifli bir oynanışı var. Bazı kolaylıklar sağlamışlar, mesela bir rayda kayarken duvarla bitiyorsa karakter JSR'de olduğu gibi yere düşmeyip aynı ray üzerinde ters dönüp devam ediyor. Birbirine çok yakın merdiven rayları dışında, birbirine paralel iki rayda, raydan zıplayıp yere rahat inebiliyorsun. JSR'deki gibi half-pipe raylarda yere zıplamaya çalışırken diğer raya konup "lan yere inmek istiyorum ben" diye bir olay yaşamadım. Yere konduğunda belli bir süre kayıp komboyu da devam ettirebiliyorsun. Güzel şeyler bunlar. Can barın otomatik doluyor, yüksekten düştüğünde karakter yere yüz üstü yapışmıyor. Sadece paten değil, kaykay ve bisiklet de kullanabiliyorsun. Hoş, ben patenciyim aga ve genellikle paten kullandım. Kaykay da fena değil. Ancak bisiklete çok alışamadım. Hızları aynı olmasına rağmen yavaş hissettiriyor. Eksik bulduğum tek şey bazı duvarlar çok fazla kayılabilir gözüküyor, ancak sadece panolardan kayabiliyorsun. Bazı duvarlar çok fazla kayılabilir gözüküyor, "kayarım ben oradan" deyip yere düşüyorsun.

![2-matan-grind.png](/assets/2025-04-13-Bomb-Rush-Cyberfunk/images/2-matan-grind.png)


Grafitiler için JSR'lerdeki gibi sprey toplamıyorsun. Sınırsız spreyin var. Başta tuhaf gelse de sonra JSR'de büyük grafitileri tamamlamak için sprey kutusu aradığım zamanlar aklıma gelince, iyi bir değişiklik bu aslında dedim. Grafiti yapma olayı da şöyle: Grafitinin büyüklüğüne göre noktalar açılıyor ve o noktaları birleştiriyorsun. Farklı grafitileri de farklı noktadan başlayıp farklı yoldan giderek yapıyorsun. Ne JSR kadar yavaş, on saat anolog hareket ettir, kafana füze atsınlar o sırada, bi de polis, mafya üstüne çullansın; ne de JSRF kadar grind yaparken sprey sık git kadar hızlı. İkisinin tam ortası, hızlı ama ben grafiti yapıyorum dedirtiyor. Grafitinin üstüne tekrar grafiti yapabiliyorsun, ayrıca grafiti yaparken de dokunulmazsın, üstüne çullanan polis yok. Hoşnutum bayağı grafiti mekaniğinden. Sadece burada şöyle bir şey isterdim. Grafitileri nasıl yaptığınıza cep telefonundan bakabiliyorsunuz. Ama hangi grafiti için nereden başlamalı, nereye gitmeli çok akılda tutamıyorsunuz, en azından ben pek tutamadım. Bir grafiti yapmışım, o desen hoşuma gitmedi, bir daha yapayım derken bir bakıyorum aynısını yapmışım. Grafiti yaparken bir butona basıp bir cheat sheet çıkabilirdi, şu şöyle yapılıyor diye.

Beş farklı bölge var. Sayı az gözükmesine rağmen bu bölgeler geniş ve içlerindeki çeşitlilik de yeterli. Oynanış döngüsü şöyle: Yeni bölgeye git, karşı grubun grafitilerinin üstüne kendi grafitini yap. Karşı ekibin üyeleriyle teker teker karşılaş, hareket yaparken taklit et. Sonra da karşı grubun tamamıyla "crew battle" adı verilen bir mücadele gerçekleştiriyorsunuz. Bu mücadele esnasında da gruplar iki dakika içinde olabildiğince puan toplamaya çalışıyor. Kazanan o bölgenin sahibi oluyor. Ancak bu mücadeleler çok kolay. Kombo sayacını tutukça araya iki-üç kat puan fark bile koyabiliyorsunuz. Biraz çeşitlilik isterdim bu crew battle'larda. Ne bileyim haritanın tamamını kapsayan bir yarış, belli bir sürede bir bölgedeki grafitileri çoğunlukla elde tutma. Hatta JSRF'deki top tutma yarışına veya karşın grubun üyeleri kaçarken yakalayıp sprey sıkma bile eklenebilirdi, gönderme olurdu hem.

![3-crew-battle.png](/assets/2025-04-13-Bomb-Rush-Cyberfunk/images/3-crew-battle.png)

Hikayesi ise fena değil ama takip ettiriyor. "Kafa" muhabbetinden çok beğenmedim, o şekilde yapılmak yerine daha bir cyberpunk konseptinde olsaydı daha ilginç olabilirdi. 

<details>
<summary>"Kafa" muhabbeti ile ilgili spoiler
</summary>
Oyunu oynamadan önce ana karakterin kafasının modifiyeli olduğunu düşünmüştüm. Oyunun başında Faux'ın kafası kopunca da onu hayatta tutmak için mecburen siber kafa takmışlar şeklinde değişmişti. Değilmiş, kaskmış aslında, Felix'in kafasını direkt takmışlar. Final boss'u olarak da Faux'un kafasını direkt makineye bağlı olarak görüyorsun. Geliyor, Red Felix-in kafasını koparıyor, gidiyorlar bu seferde Felix'in kendi bedenine geri takıyorlar.
<br>
Ne bileyim abi, saçma geliyor bana. Kafayı alıp dikişle tutturuyorlar. Siberlik bir şey falan göremiyorum burada. Fiziksel kafa tak çıkar yerine, bilinç dediğimiz olgu makinelere yüklenseydi falan çok daha hoşuma giderdi.
</details>

Karakterler de fena değil ama hikaye içinde gereksiz olan karakterler var. Örneğin oyunun başında birkaç kez çıkan roketli polis abla. Hikayenin sonuna kadar, bazı cutscene'ler dışında, gözükmüyor. Veya Solace isimli herif, tüm varlığı gereksiz. Bu karakterleri tümden çıkarsak hiçbir şey eksilmez. 

JSRF'de de hikaye için önemli olmayan karakterler vardı. Mesela Yoyo. Bir noktada Yoyo kayboluyor, onu arıyorsunuz. Yoyo'yu bulduk diyorsun, kurtarıyorsun, ihanet ediyor size, sonra bakıyorsun ihanet eden Yoyo meğerse bir cyborg'muş. Sonra gerçek - yani, sanırım- Yoyo'yu kurtarıyorsun. Bir komedi, absürtlük koyuyor ortaya. BRC ise daha ciddi bir anlatım takındığı için "hehe saçma bu" deyip geçemiyorsun.

Hikaye karakteri sayılmayacak ama bir taksi şoförü var mesela. Oyun sana bu karakteri tanıtıyor. Yeni bir bölgeye gidince belki karışılacağız, yeni bir şey öğreneceğiz bu karakterden diye bekliyorsun. Ya da belli noktalarda olayları özetleyecek falan. Yok öyle bir şey. Her bir bölgede hızlı seyahat için taksi durakları var. Gidip önünde dans edince bu taksici abimiz gelip götürüyor seni. Bu kadar.

![4-not-a-cyber-head.png](/assets/2025-04-13-Bomb-Rush-Cyberfunk/images/4-not-a-cyber-head.png)
*Kafasının ne durumda olduğunu biliyor.*


Final boss'una çok hızlı gidiliyor bir de. Beşinci gruptan hemen sonra bir bakmışsın, final boss'u ile savaşıyon. Zaten o mücadele de sırf formalite icabı yapılan bir şey, ardından hemen boss'a bağlaması çok oldu bittiye getirilmiş gibi hissettirdi.

Şarkıları da güzel. JSRF gibi tüm albümü seviyorum diyemeyeceğim, zira beğenmediklerim var. Funky Naganuma abimizin bestelediği üç parça var: "JACK DA FUNK", "GET ENUF" ve "DA PEOPLE". Anlıyorsun direkt, bunu Nagunama yapmış diye. KiloWatts'ın parçalarını beğendim, özellikle "Scraped On The Way Out" parçası oyundaki rüya sekanslarında çok iyi gitmiş. Bunların yanı sıra Knxwledge'dan "hwbouths", 2 Mello'dan "I Wanna Kno", Legove'dan "Plume", Sebastian Knight'dan "Feel The Funk" parçaları beğendiğim ve aklımdan kalan parçalardan.

![5-dreams.png](/assets/2025-04-13-Bomb-Rush-Cyberfunk/images/5-dreams.png)
*Rüya sekansları aslında iki nokta arasındaki seyahatten ibaret olsa da tasarım ve sunum açısından çok hoşlandığım bölümler oldu.*

## Fazla Anonimlik

Şimdi gelen önemli ve canımı çok sıkan bir probleme: BRC, bazı oynanış elementlerini gereksiz yere saklıyor ve bunları oyun boyunca hiçbir şekilde açıklamıyor. Örneklerle açıklayayım:

Oyunda her bir bölgede, bölgenin çeşitli yerlerine saklanmış grafitiler, karakter giysileri, şarkılar gibi toplanabilir eşyalar var. Bunlara ek olarak fotoğrafını çekebildiğin penguenler var, onlarda toplanabilir sayılıyor. Duraklatma menüsünde bulunduğun haritada toplayabileceklerini şu şekilde görüyorsun: "Şeyler: toplanmış eşya/tüm toplanabir eşya" formatında. Örneğin alışveriş merkezinde bir toplamadığım eşya vardı. Menüye bakıyorum: "Stuff: 21/22" diyor. Bir şey toplamamışım. Nerede olduğunu geçtim, ne olduğunu bile söylemiyor. Toplamadığım bir grafiti mi var, penguen fotoğrafı çekmeyi mi unuttum, ne olduğunu bilmiyorsun. Benim gibi her şeyi mümkünse kendim bulayım mantığındaysanız haritada mal gibi geziyorsunuz bir şey bulabilmek için. En sonunda pes edip rehberlerden bakıyorsun ne eksik diye. Ana hikaye bitene kadar detayı saklayabilir, ama oyun bittikten sonra o kategoriyi genişletip bak burada bir giysi toplamamışsın diyebilirdi.

![6-sprey.png](/assets/2025-04-13-Bomb-Rush-Cyberfunk/images/6-sprey.png)
*Yaklaşma, sıkarım bak!*

Belli bir kombo limitinde hepsine vurman gereken maskotlar var. Bunu yapınca, o bölgedeki mail kutuları açılıyor. Buraya kadar hiçbir sıkıntı yok. Bu mail kutularının içine girdiğinde bazen toplanabilir eşya buluyorsun. Bazı mail kutuları da, o bölge çok katmanlı bir yapıdaysa bir alt veya üst kata çıkartabiliyor. Sıkıntı, dışarıdan baktığında hangi mail kutusunun hangi fonksiyonda çalıştığını kestirememen. Bunun içinde eşya var diyorsun, bir bakıyorsun başka yere çıkmışın. Bir de içlerinde eşya varsa ve onu topladıysan sana herhangi bir geri bildirim vermiyor. Yukarıda bahsettiğim gibi toplamadığın bir şey varsa buralara da tekrar bakıyorsun, içinde bir şey vardı da almayı mı unuttum dercesine. İçinde eşya varsa mail ekranına bir tik işareti, başka bir yere çıkıyorsa portal işareti falan konulabilirdi.

![7-post.png](/assets/2025-04-13-Bomb-Rush-Cyberfunk/images/7-post.png)
*Mesela bu mail kutusu hangisiydi hatırlamıyorum bile.*

Bunun yanı sıra bazı engeller var. Sadece kaykay kullanarak yükseltebildiğin yangın muslukları, sadece patenle üstünde kayarak kırabildiğin cam tabanlar. Basit olmasına rağmen ilk karşılaştığımda doğru karakteri kullanıyor olmasam aklıma gelmezdi ve bayağı da aklına gelmeyen olmuş.

Oyunun tutorial ile göstermediği bazı hareketler de mevcut ve bunları bilmezsen bir şeyleri geçemediğin türden hareketler. Örneğin Mataan'da etrafı çitle kaplanmış bir grafitiye ulaşmada zorluk çektim. Oradan zıpladım, buradan zıpladım, haritanın en üst noktasına gittim boost yapıp uzun zıplayarak ulaşabilir miyim diye, ancak ne yaparsam yapayım zıpladığım yükseklik az kalıyordu. Bölgedeki son grafitim zaten, rehberi açtım. Meğerse paten/kaykay/bisikletten inip düz ayakkabılarla düz dururken bir hareket yaptıktan sonra hemen zıplarsan karakter yüksek zıplama yapıyormuş.

Bir başka bir örnek. Yine Mataan'dayım. Karşı grubun üyesini oynanabilir karakter olarak açabilmek için beş dakika içersinde 6 milyon puan yapmalısın. Burada da takıldım, çarpanı yükseltiyorum, trick'ler yapıyorum, ulaşabildiğim maksimum puan 5 milyon. Yine rehber vakti, yapılan bir hareket var: Rayda kayarken zıplıyorsun, havadayken boost yapıp hemen trick yapıyorsun. Bu, normal tricklere göre daha fazla puan veriyor.

Bu hareketler oyunda neden hiçbir şekilde gösterilmiyor? Panolardan zıplayıp gel bu hareketi yap şimdi diyen bir sürü üye var, sanki bunu hiç yapmamışsın gibi. Göstermediklerini ver, onlar yapsın, tekrar edersin sen de. Ayrı bir tutorial'a da gerek yok. Yoksa deneyip denk geleceksin, o da olmazsa benim ve bir sürü kişinin yaptığı gibi internetten açıp bakacaksın.

JSRF örneği vereceğim gene. Oyunda kanalizasyon bölümlerine gitmeden önce de Roboy "gel buraya Allah'ın noob'u, sana göstereceğim yeni bir hareket var" diyor. Gidip Roboy ile konuşursan, sana half pipe'larda zıplamadan önce elinde havaya kalkıp hızla inersen yüksek zıplama yapabileceğini öğretiyor. Oyuncu konuşmayabilir de. O yüzden de kanalizasyon bölüme ilk girdiğinde bir çukura düşüyorsun ve çıkamıyorsun. Garam gelip sana aynı hareketi öğretip yapabilirsen sana çıkabileceğin bir yol açıyor. Kanalizasyonda da bu hareketi devamlı kullanıyorsun. Bu olay böyle yapılır, göstermezsen öyle bir şey yapılabileceği oynayanın aklına gelmeyebilir, çok doğal bu.

![8-like-this-like-that.png](/assets/2025-04-13-Bomb-Rush-Cyberfunk/images/8-like-this-like-that.png)
*Like it, like this, like that. I like it. I don't like it, at all.*

BRC'den beklediğimden daha fazla memnum ayrılmama rağmen yukarıda bahsettiğim 'anonimlik' durumu puan kırmama sebep oldu. Eğer bir devam oyunu yaparlarsa bu pürüzleri azaltmalarını isterim. Onun dışında iyi bir oyun, alın oynayın.


<div class="mx-auto">
  <hr>
  <script src="https://utteranc.es/client.js"
          repo="mutoyoru/MutoyoruBlog"
          issue-term="url"
          label="blog-comments"
          theme="github-dark"
          crossorigin="anonymous"
          async>
  </script>
  </div>
<hr>